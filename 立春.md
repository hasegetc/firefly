### 立春

#### 当代.艾晓东

东风试剪柳条新，残雪消融水半温。

鱼陟负冰虫欲动，梅传花信麦初匀。

母亲早起煎春饼，游子远行饯酒樽。

布谷催耕鸡报晓，一年之计在于春。




### 人日立春

#### 唐·卢仝

春度春归无限春，今朝方始觉成人。

从今克己应犹及，颜与梅花俱自新。



### 京中正月七日立春

#### 唐·罗隐

一二三四五六七，万木生芽是今日。

远天归雁拂云飞，近水游鱼迸冰出。



### 立春

#### 宋·施枢

彩胜飘春上鬓蓬，倚栏一笑问东风。

青青柳眼梅花面，才染阳和便不同。



### 立春前一日

#### 宋·朱淑真

梅花枝上雪初融，一夜高风激转东。

芳草池塘冰未薄，柳条如线著春工。



### 立春绝句

#### 宋·朱淑真

嘉胜春幡袅凤钗，新春不换旧情怀。

草根隐绿冰痕满，柳眼藏娇雪里埋。



### 元日立春 

####  宋·秦观

此度春非草草回，美人休著剪刀催。

直须残腊十分尽，始共新年一并来。



### 元日立春

#### 宋·苏轼

省事天公厌两回，新年春日并相催。

殷勤更下山阴雪，要与梅花作伴来。



### 立春

#### 宋·陆游

采花枝上宝幡新，看遍秦山楚水春。

村舍不知时节换，傍檐百舌苦撩人。




### 立春

#### 宋·陈著

一声唤起便成春，向日庭台总可人。

本与东风旧相识，一回相见一回新。



### 立春

#### 宋·王镃

泥牛鞭散六街尘，生菜挑来叶叶春。

从此雪消风自软，梅花合让柳条新。



### 立春六首

#### 宋·宋祁

##### 其一

漠漠春从天际来，春旂已在望春台。

寒销岭上容梅落，暖拂江南放雁回。

##### 其四

汉宫节物重年华，宝胜迎春绰绰斜。

不待东风吹煦力，剪刀催出上林花。

##### 其六

楼角红阳上翠旗，钗头新燕一双飞。

天将美景催行乐，剪尽春云作舞衣。




### 立春日雪

#### 宋·华镇

金丝未遍千门柳，玉叶才分五岭梅。

青帝似怜芳信少，更教春日六花开。



### 京城立春

#### 元·萨都剌

燕姬白马青丝缰，短衣窄袖银镫光。

御沟饮马不回首，贪看柳花飞过墙。



### 立春夜闻蛙鸣作

#### 明初·刘基

轻轻细雪点枯池，袅袅东风拂树枝。

春到草根人未觉，夜来先有蛰蛙知。



### 立春日

#### 明·史谨

苍苍初日照楼台，元气淋漓遍九垓。

不是梅花露消息，人间何处识春来。



### 立春感怀（戊子）

#### 明·吴与弼

日日潜心向伏羲，晓窗高咏立春时。

梅花满树方惊眼，又是千红万紫时。



### 汉宫春·立春日

#### 宋·辛弃疾

春已归来，看美人头上，袅袅春幡。无端风雨，未肯收尽余寒。年时燕子，料今宵梦到西园。浑未办，黄柑荐酒，更传青韭堆盘？

却笑东风，从此便薰梅染柳，更没些闲。闲时又来镜里，转变朱颜。清愁不断，问何人会解连环？生怕见花开花落，朝来塞雁先还。



### 立春

#### 宋·文天祥

无限斜阳故国愁，朔风吹马上幽州。
天翻地覆三生劫，岁晚江空万里囚。
烈士丧元端不惜，达人知命复何忧。
只应四十三年死，两度无端见土牛。

