### 元日

#### 宋·王安石

爆竹声中一岁除,春风送暖入屠苏。
千门万户曈曈日,总把新桃换旧符。



### 新年作

#### 唐·刘长卿

乡心新岁切，天畔独潸然。
老至居人下，春归在客先。
岭猿同旦暮，江柳共风烟。
已似长沙傅，从今又几年。



### 田家元日

#### 唐·孟浩然

昨夜斗回北，今朝岁起东。
我年已强仕，无禄尚忧农。
桑野就耕父，荷锄随牧童。
田家占气候，共说此年丰。



### 玉楼春 己卯岁元日

#### 宋·毛滂

一年滴尽莲花漏。碧井酴酥沈冻酒。晓寒料峭尚欺人，春态苗条先到柳。
佳人重劝千长寿。柏叶椒花芬翠袖。醉乡深处少相知，只与东君偏故旧。



### 蝶恋花 戊申元日立春席间作

#### 宋·辛弃疾

谁向椒盘簪彩胜。整整韶华，争上春风鬓。往日不堪重记省。为花长把新春恨。春未来时先借问。晚恨开迟，早又飘零近。今岁花期消息定。只愁风雨无凭准。



### 卜算子·江上见新年

#### 宋·朱敦儒

江上见新年，年夜听春雨。

有个人人领略春，粉澹红轻注。

深劝玉东西，低唱黄金缕。

拈底梅花总是愁，酒尽人归去。



### 鹧鸪天·屈指新年五十三

#### 宋·郭应祥

屈指新年五十三。未嫌垂领雪毵毵。设弧届旦人交贺，题座无功我自惭。

荣莫羡，富休贪。寿龄也不慕彭聃。只思了却痴儿事，一榻香凝晓梦酣。



### 摸鱼儿·怪新年

#### 宋·刘克庄

怪新年、倚楼看镜，清狂浑不如旧。暮云千里伤心处，那更乱蝉疏柳。凝望久。怆故国，百年陵阙谁回首。功名大谬。叹采药名山，读书精舍，此计几时就。
封侯事，久矣输人妙手。沧洲聊作渔叟。高冠长剑浑闲物，世上切身惟酒。千载后。君试看，拔山扛鼎俱乌有。英雄骨朽。问顾曲周郎，而今还解，来听小词否。



### 秋日次前辈新年韵

#### 宋·陆游

孤生虽永弃，要亦是黎元。
渺渺烟中路，冥冥海上村。
小滩看鹭立，平野送鸦翻。
即欲掩关卧，南山犹未昏。



##### 秋日次前辈新年韵

旧交多隽杰，离散各何之？骐骥志千里，鹪鹩巢一枝。
青云迷故步，白首负明时。
幸有残书卷，犹堪付小儿。



##### 秋日次前辈新年韵

老人常独处，一笑比河清。
终日无来客，三年不入城。
高眠听酒滴，危坐对云生。
矫首羲皇世，吾其享大羹？



### 新年五首

#### 宋·苏轼

晓雨暗人日，春愁连上元。
水生挑菜渚，烟湿落梅村。
小市人归尽，孤舟鹤踏翻。
犹堪慰寂寞，渔火乱黄昏。
北渚集群鹭，新年何所之。
尽归乔木寺，分占结巢枝。
生物会有役，谋身各及时。
何当禁结弋，看引雪衣儿。
海国空自暖，春山无限清。
冰溪结瘅雨，雪菌到江城。
更待轻雷发，先催冻笋生。
丰湖有藤菜，似可敌莼羹。
小邑浮桥外，青山石岸东。
茶枪烧后有，麦浪水前空。
万户不禁酒，三年真识翁。
结茅来此住，岁晚有谁同。
荔子几时熟，花头今已繁。
探春先拣树，买夏欲论园。
居士常摧客，参军许扣门。
明年更有味，怀抱带诸孙。



##### 新年五首

北渚集群鹭，新年何所之。
尽归乔木寺，分占结巢枝。
生物会有役，谋身各及时。
何当禁毕弋，看引雪衣儿。



##### 新年五首

海国空自暖，春山无限清。
冰溪结瘴雨，雪菌到江城。
更待轻雷发，先催冻笋生。
丰湖有藤菜，似可敌蓴羹。



### 新年呈友

#### 唐·许棠

一月月相似，一年年不同。清晨窥古镜，旅貌近衰翁。
处世闲难得，关身事半空。浮生能几许，莫惜醉春风。



### 新年

#### 唐·贾岛


嗟以龙钟身，如何岁复新。石门思隐久，铜镜强窥频。
花发新移树，心知故国春。谁能平此恨，岂是北宗人。



### 喜入新年自咏　时年七十一

#### 唐·白居易

白须如雪五朝臣，又值新正第七旬。
老过占他蓝尾酒，病余收得到头身。
销磨岁月成高位，比类时流是幸人。
大历年中骑竹马，几人得见会昌春？



### 新年多雨一日晴色可喜

#### 宋·戴复古

一晴良可喜，始觉好新年。
绿涨春前水，青开雨后天。
看花吾老矣，把酒兴悠然。
病脚妨行乐，三杯归醉眠。



##### 新年自唱自和

死灰无复暖，槁木不逢春。
近日愁多病，今年岁在辰。
处喧如处寂，求旧不求新。
笑问长河水，谁为不老人。



##### 新年自唱自和

江山一夜雨，花柳九州春。
过节喜无事，谋懽要及辰。
年年仍岁岁，故故复新新。
把酒有馀恨，无从见古人。



### 新年团拜后和主敬韵并呈雪平

#### 宋·辛弃疾

已把年华逊得翁，满前依旧祖遗踪。
谢家固不多安石，阮氏还能几嗣宗。
今是昨非当谓梦，富妍贫丑各为容。
修然白发犹何事，只好三人自一龙。



### 新年

#### 宋·晁说之

何事重新作此年，身无疾病意欣然。
春风莫但开桃李，吹落妖星静九天。



### 新年换桃符

#### 宋·薛嵎

桃符频换句难新，休对春风诉旧贫。
近日儿童谈道学，几时徵诏及闲人。
山田收薄官输在，树雪吹残曙色真。
慨昔巢由老岩穴，终身击壤作尧民。



### 会中赋得新年

#### 唐·顾非熊

万古如昨日，一年加一晨。暗生无限事，潜老几多人。
归路旧侣尽，故乡回雁新。那堪独惆怅，犹是白衣身。