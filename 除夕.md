### 守岁诗

#### 宋·苏轼

欲知垂岁尽，有似赴壑蛇，修鳞半已没，去意谁能遮？况欲系其尾，虽勤知奈何！儿童强不食，相守应欢哗。晨鸡旦勿鸣，更鼓畏添过。坐久灯烬落，起看北斗斜。明年岂无年，心事恐蹉跎。努力尽今夕，少年犹可夸。



### 除夜有怀

#### 唐·崔涂

迢递三巴路，羁危万里身。
乱山残雪夜，孤烛异乡春。
渐与骨肉远，转于僮仆亲。
那堪正漂泊，明日岁华新。



### 阮郎归·湘天风雨破寒初

#### 宋·秦观

湘天风雨破寒初。深沈庭院虚。丽谯吹罢小单于。迢迢清夜徂。
乡梦断，旋魂孤。峥嵘岁又除。衡阳犹有雁传书。郴阳和雁无。



### 应诏赋得除夜（一作王諲诗）

#### 唐·史青

今岁今宵尽，明年明日催。寒随一夜去，春逐五更来。
气色空中改，容颜暗里回。风光人不觉，已著后园梅。



### 除夜作

#### 唐·高适

旅馆寒灯独不眠，客心何事转凄然。
故乡今夜思千里，愁鬓明朝又一年。



### 桂州腊夜

#### 唐·戎昱

坐到三更尽，归仍万里赊。
雪声偏傍竹，寒梦不离家。
晓角分残漏，孤灯落碎花。
二年随骠骑，辛苦向天涯。



### 除夜宿石头驿（一作石桥馆）

#### 唐·戴叔伦

旅馆谁相问，寒灯独可亲。一年将尽夜，万里未归人。
寥落悲前事，支离笑此身。愁颜与衰鬓，明日又逢春。





### 思佳客·自唱新词送岁华

#### 宋·吴文英

自唱新词送岁华。鬓丝添得老生涯。十年旧梦无寻处，几度新春不在家。衣懒换，酒难赊。可怜此夕看梅花。隔年昨夜青灯在，无限妆楼尽醉哗。



### 醉桃源/阮郎归

#### 宋·吴文英

五更枥马静无声。邻鸡犹怕惊。日华平晓弄春明。暮寒愁翳生。新岁梦，去年情。残宵半酒醒。春风无定落梅轻。断鸿长短亭。



### 除夜长安客舍

#### 宋·欧阳詹

十上书仍寝，如流岁又迁。望家思献寿，算甲恨长年。
虚牖传寒柝，孤灯照绝编。谁应问穷辙，泣尽更潸然。



### 岁夜咏怀

#### 唐·刘禹锡

弥年不得意，新岁又如何。念昔同游者，而今有几多。
以闲为自在，将寿补蹉跎。春色无情故，幽居亦见过。



### 除夜

#### 宋·文天祥

乾坤空落落，岁月去堂堂；
末路惊风雨，穷边饱雪霜。
命随年欲尽，身与世俱忘；
无复屠苏梦，挑灯夜未央。



### 除夜雪

#### 宋·陆游

北风吹雪四更初，嘉瑞天教及岁除。
半盏屠苏犹未举，灯前小草写桃符。





### 除夜对酒赠少章

#### 宋·陈师道

岁晚身何托，灯前客未空。
半生忧患里，一梦有无中。
发短愁催白，颜衰酒借红。
我歌君起舞，潦倒略相同。



### 除夜太原寒甚

#### 明·于谦

寄语天涯客，轻寒底用愁。
春风来不远，只在屋东头。



### 除夜

#### 宋·戴复古

扫除茅舍涤尘嚣，一炷清香拜九霄。
万物迎春送残腊，一年结局在今宵。
生盆火烈轰鸣竹，守岁筵开听颂椒。
野客预知农事好，三冬瑞雪未全消。



### 壬寅除夜

#### 宋·戴复古

今夕知何夕，满堂灯烛光。
杜陵分岁了，贾岛祭诗忙。
横笛梅花老，传杯柏叶香。
明朝贺元日，政恐雨相妨。



### 熙宁中，轼通守此郡。除夜，直都厅，囚系皆

#### 宋·苏轼

除日当早归，官事乃见留。
执笔对之泣，哀此系中囚。
小人营糇粮，堕网不知羞。
我亦恋薄禄，因循失归休。
不须论贤愚，均是为食谋。
谁能暂纵遣。闵默愧前修。